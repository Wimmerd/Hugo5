---
title: "De Betere School"
date: 2020-08-16T17:43:34+02:00
showDate: true
draft: true
tags: ["mijn verhaal"]
---

Als arbeiderszoon die de sociale ladder had opgeklommen in de jaren zestig, was mijn vader als de dood dat zijn eigen zoons *fils-à-papa's* zouden worden. We moesten naar de dichtsbijzijnde school. We moesten naar het officieel onderwijs. Mijn moeder baatte voor de [coöperatieve Vooruit](https://www.coopapotheken.be/) een apotheek uit in de Sint-Bernadettestraat. De lagere school doorliep ik in de dichtsbijzijnde stadschool. Ze  was gelegen in een soort 'dorpje' langs de Sint-Bernadettestraat: een groepje huizen in dezelfde stijl, dezelfde roodachtige steen, wandelstraten, alles in één keer gebouwd; gewone huizen voor gewone mensen. Een van mijn twee beste vrienden, Oktai, was van Turkse origine, de andere was (als ik mij goed herinner) van Algerijnse afkomst (maar het kan ook Marokkaans geweest zijn). Zijn naam ben ik vergeten. Ik praatte veel met Oktai. 

(maar mijn gedachten gaan naar iets anders
ik word er wat misselijk van: de uitdrukking fils-à-papa
ik heb hem wat teveel gehoord, te pas en te onpas, nogal willekeurig
je moest je schuldig voelen,
het schuldgevoel kwam altijd eerst, dan pas de reden ervoor; 
het schuldgevoel zoekt zich een reden; 
wat bezielde die linkse bourgeoisie toch om zo met schuldgevoel bezig te zijn? 
ik kom er op terug) 

Ik en mijn broer wandelden naar huis. Een jongere riep naar een andere jongere: 'Vuile Turk!' We vertelden dat tegen onze ouders. Wat bedoelde die jongen? Oktai was toch Turks? Hij was niet vuil. We kregen in onze oren geknoopt dat racisme slecht was,

Ik ben nooit gepest geweest. Terwijl ik er wel type voor was. (Misschien omdat men wel eens dacht ik een meisje was.) Ik voelde mij goed op de Sint-Bernadetteschool. Ik was verlegen. Ik wandelde rond op de grote speelplaats. Uitzonderlijk speelde ik mee met de anderen. (Zoals die keer dat mijn vader mij kwam halen.) Meestal was ik aan het dagdromen. Er stonden notenbomen. Wanneer ze rijp waren klom men erin. Ik keek naar de grond. Maar we verhuisden, want mijn moeder kreeg een nieuwe apotheek toegewezen van haar baas, en wat vrienden overtuigden mijn vader om, weze het dan niet naar een private school, mij en mijn broer naar een betere stadschool. 'Beter' is code voor: een school waarvan het publiek behoort tot de liefst ook hoger opgeleide middenklasse. 

De verhuis gebeurde halverwege het schooljaar. De ene dag zat ik in een multi-culturele omgeving; de volgende dag was ik de enige in de klas die bruine ogen had. Ik herinner mij geen voorliefde voor obsceniteiten in de arbeiderschool waar ik vandaan kwam. Het eerste wat ik mocht meemaken in de Van Monckhovenschool was een overzicht van alle scatologische woorden in het schoolwoordenboek, door de blonde jongen waar men mij naast gezet had. Hij heette Dominique.

Op mijn oude school praatte ik veel met Oktai. Meestal luisterde hij. Een keer bood hij weerstand. Nee, de mens kwam niet van de apen, maar van een zandkorrel. Zo herinner ik mij wat hij beweerde. Ik kon mijn ore niet geloven. Het is toch vanzelfsprekend: Darwin, evolutietheorie, atheïsme. Ik geraakte over mijn toeren omdat hij rustig bleef ontkennen. We gingen bij de leraar. Die zei dat je er rekening moest mee houden dat er verschillende meningen waren. Maar het is wetenschap, hield ik vol. 

In een van de herenhuizen in de straat van mijn nieuwe school woonde een Franstalige familie, in een andere de premier van België, Wilfried Martens.  