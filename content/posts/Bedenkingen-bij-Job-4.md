---
title: "Bedenkingen Bij Job 4"
date: 2020-07-27T10:50:10+02:00
showDate: true
draft: true
tags: ["Job","theologie","zingeving"]
---

Ik weet nu eindelijk hoe je *Het boek Job* kunt lezen: als een modernistisch literair werk. Zo niet dan kan ik er weinig van maken. Het ‘je est un autre’ doet zich te frequent voor (en op cruciale momenten), en het geheel heeft veel weg van ‘I have shored these fragments against my ruins’. Het is modernistisch zoals ook *Une saison en enfer*, *The Waste Land* of de heteronieme poëzie van Pessoa dat zijn, en om gelijkaardige redenen.

Maar komt die moderniteit niet wat vroeg? *Het boek Job* is ten laatste in de vijfde eeuw voor Christus geschreven. Moderniteit treedt niet in alle kunstvormen en niet in alle culturen tegelijkertijd op. In Vlaanderen zet het zich veel later door dan in Frankrijk of Duitsland (pas met Hugo Claus en zijn *De Oostakkers Gedichten*, zijn *Het Lied van de Hamster*); in de popmuziek veel later dan in de poëzie (het is ook een en al ‘je est un autre’ wat de klok slaat in *Blood on the Tracks* van Bob Dylan, zeggen fans van het genre mij). 

Wat mij hier vooral interesseert is dat er een andere manier bestaat om met moderniteit om te gaan, dan degene die mij wordt aangereikt door de moderne dichters. 

Wanneer je iets opblaast dan verliest het zijn samenhang; het verband tussen de brokstukken is de explosie. De explosie is het bestel van wetenschap, kapitalisme en technologie dat, in enkele honderden jaren tijd, de gelovige gemeenschap ontmantelt. Tegelijk is het zo dat het proces zelf van verlies aan coherentie van het geheel, toch nog iets van 'coherentie' verleent aan het geheel. 

Na eeuwen van tegenstribbelen, heeft de Kerk, in de loop van de twintigste eeuw, deze onttovering van het leven en de wereld door de wetenschappen, met beide handen omhelst. De Bijbel is geïnspireerd door God, maar niet rechtstreeks het woord van God. De Bijbel is goddelijk geïnspireerd mensenwerk. Voor velen is dit reeds atheïsme. 



De analogie met belangrijke – op het moment van hun verschijnen: schokkende – moderne literaire werken, kan ik gebruiken om een onderscheid te maken tussen het aardse en het bovenaardse: wat Job specifiek maakt is dat het zich ‘in de laatste analyse’ moet kunnen lenen tot een lectio divina – voorbij alle analyse.

Misschien is die gewaagde houding van de Kerk – de moderniteit ‘omarmen’ – al impliciet veel langer aanwezig. Men heeft er bij de redactie van de Bijbel (indien ik gelijk heb) ten slotte voor gekozen een modernistisch werk te weerhouden. Fenomeen die leiden tot een modern literair werk zoals *The Waste Land*, doen zich al langer voor dan vandaag: hoe zwaarder het thema, hoe meer humor je nodig hebt, en naargelang het denken intenser wordt, komt de taal onder druk te staan, begin de logica te wankelen. 

Een deel van de de filosofie van de twintigste heeft op deze inzichten behoorlijk wat academische carrières gebouwd. Maar we kennen het vooral van nog veel vroeger: de mystieke traditie. Ik volg Matthias wanneer hij, bij zijn inleiding op de discussie in het plenum, in de mystiek terecht kwam. Maar ook dit zou hier te ver zou leiden. 

De auteur van het boek Job heeft de tekst enigszins in de stellingen laten staan. Hij heeft hem niet perfect willen afwerken, niet willen stroomlijnen. De manier waarop de Kerk in de twintigste eeuw moderniteit integreert, leidt bij mij tot de volgende vraag. Indien God niet rechtstreeks spreekt, maar via een verbond, volgt daar dan niet uit dat alles wat er staat, op een onrechtstreekse manier, het woord van God is? Elke spreker en ook de verteller zijn in dezelfde mate God die spreekt, en niet enkel de momenten waar staat: ‘God zei: ...’. En gezien de ironie die in de tekst steekt – het sprookjesachtig begin, het lapidaire einde, de heel menselijke conversatie tussen God en Satan – zouden we zelfs kunnen speculeren of God niet vooral spreekt, wanneer hij schijnbaar niet aan het woord is: in de compositie van het werk als geheel, in de incoherenties en breuklijnen die je er normaal gezien zou willen uithalen. 

Ik wil het hier voorlopig bij houden. Bijkomende argumenten om hier van moderniteit te spreken (ik zie een begin een naturalistische causaliteit in de natuurbeschrijvingen) zou ik willen reserveren voor een aanvullende tekst.